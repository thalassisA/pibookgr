## Η περίπτωση του Apple HyperCard

Το HyperCard είναι μια μοναδική περίπτωση λογισμικού, που ενώ δεν γνώρισε την ανάλογη εμπορική επιτυχία, επηρέασε δραματικά πολλές από τις εξελίξεις του κόσμου της Πληροφορικής.

Το HyperCard ήταν ένα εργαλείο προγραμματισμού για το περιβάλλον των Apple Macintosh και IIGS, το οποίο αποτέλεσε ένα από τα πρώτα συστήματα υπερμέσων που εμφανίστηκαν στον κόσμο των υπολογιστών, πριν την ύπαρξη του World Wide Web. Όταν εμφανίστηκε το HyperCard, οι υπολογιστές Mac είχαν μόλις τρία χρόνια ζωής, ενώ ο Steve Jobs είχε ήδη φύγει από την Apple και είχε δημιουργήσει την NeXT. Ηταν ένα μικρό πρόγραμμα που προσφερόταν δωρεάν με κάθε νέο  Mac, ενώ η καινοτομία του, ήταν το απλό περιβάλλον του που επέτρεπε στον κάθε χρήστη, την εύκολη και γρήγορη ανάπτυξη μιας σειράς εφαρμογών παραθυρικού περιβάλλοντος. Ενδεικτικά λανσαρίστηκε με το μότο: Προγραμματισμός “for the rest of us”, δηλαδή για τους απλούς χρήστες.

Η λειτουργία του βασιζόταν στην λογική της δημιουργίας μιας στοίβας εικονικών καρτών. Κάθε κάρτα περιείχε μια σειρά από διαδραστικά στοιχεία, όπως πεδία κειμένου, πεδία ελέγχου, κουμπιά και άλλα στοιχεία γραφικού περιβάλλοντος χρήσης. Ο χρήστης μπορούσε να ελέγξει την περιήγηση από κάρτα σε κάρτα μέσω ενσωματωμένων δυνατοτήτων πλοήγησης, ενώ υπήρχε και η δυνατότητα δημιουργίας σεναρίων, τα οποία υλοποιούνταν μέσω της γλώσσας HyperTalk.  Αν κάποιος αντικαταστήσει την λέξη  «κάρτα» με την λέξη «σελίδα» και την λέξη «στοίβα» με την λέξη  «ιστότοπος», αντιλαμβάνεται πόσο κοντά ήταν η φιλοσοφία  του HyperCard με τα σύγχρονα Web Sites. Γεγονός που δεν είναι περίεργο, αν αναλογιστεί κανείς ότι οι επιστήμονες του CERN, που δημιούργησαν την πρώτη έκδοση του WWW, ήταν φανατικοί χρήστες του HyperCard, οι οποίοι ήθελαν να έχουν την ίδια λειτουργικότητα δικτυακά.

Επίσης το HyperCard εισήγαγε για πρώτη φορά έννοιες και τεχνικές, όπως το πλήρως γραφικό περιβάλλον ανάπτυξης, την υποστήριξη drag-and-drop, την έννοια της φόρμας οθόνης και των πρότυπων καρτών οθόνης, που εμφανίστηκαν μόνο μετά από αρκετά χρόνια σε γραφικά περιβάλλοντα προγραμματισμού , όπως στην Delphi, την Visual Basic και το Visual Studio.

Ευτυχώς η Apple εκείνη την εποχή δεν είχε τις αυστηρές μονοπωλιακές πολιτικές που έχει σήμερα, γιατί σε αντίθετη περίπτωση το HyperCard δε θα είχε γνωρίσει την ίδια αποδοχή και διάδοση. Και χωρίς το HyperCard, πιθανόν δεν θα υπήρχε το World Wide Web, τα wikis, η JavaScript, και τα πολυμεσιακά Web sites, ενώ και το Internet δεν θα είχε πιθανόν την μορφή που γνωρίζουμε σήμερα.

Ξαφνικά όμως το 1991, η πολιτική της Apple στο κομμάτι του λογισμικού άλλαξε. Η εταιρεία αποφάσισε ότι αντί να πουλάει τα δικά της προγράμματα (όπως το MacDraw,  τα AppleWorks και φυσικά το HyperCard), θα δημιουργούσε μια ξεχωριστή θυγατρική εταιρεία, την Claris,  η οποία θα αναλάμβανε την πώληση του λογισμικού της. Αντί να συνεχίσει την πολιτική της Apple με τη δωρεάν διάθεση του HyperCard μαζί με κάθε Mac, η Claris άρχισε να χρεώνει εκατοντάδες δολάρια για το πρόγραμμα. Από τη μία στιγμή στην άλλη, αυτό το πολύ χρήσιμο λογισμικό, από δωρεάν μετατράπηκε σε ένα πανάκριβο εργαλείο και ήταν επόμενο η διάδοση να περιοριστεί σημαντικά, μια και το κοινό δύσκολα πείθεται να αγοράσει κάτι, το οποίο του έχει προσφερθεί δωρεάν για ένα μεγάλο διάστημα. H Claris το διατήρησε στους τιμοκαταλόγους για κάποια χρόνια ακόμα, αλλά η πορεία του ήταν πια προδιαγεγραμμένη, ενώ οι οριστικοί τίτλοι τέλους έπεσαν το 2004.
